SCG ใช้ ARVR-Robot เพิ่มประสบการณ์ลูกค้า เปิดตัว 'อภิรัตน์ หวานชะเอม' เป็น Chief Digital Officer ธุรกิจซีเมนต์ฯ
ตุลาคม 25, 2019 
By Techsauce Team 

SCG Cement-Building Material Business เปิด Digital Office ตั้งคุณ 'อภิรัตน์ หวานชะเอม' นั่ง Chief Digital Officer ของธุรกิจซีเมนต์และผลิตภัณฑ์ก่อสร้าง พร้อมนำเทคโนโลยี AR/VR และ Robot เสริมประสบการณ์ลูกค้า
ทุกวันนี้ ปฏิเสธไม่ได้ว่าทุกธุรกิจต้องการใช้ประโยชน์จากเทคโนโลยีดิจิทัลมากขึ้น แต่การจะเปลี่ยนมาใช้ดิจิทัลได้เต็มประสิทธิภาพนั้นต้องการทั้งกลยุทธ์ที่แข็งแรงกับบุคลากรที่มีความสามารถ ซึ่งล่าสุด ธุรกิจซีเมนต์และผลิตภัณฑ์ก่อสร้าง SCG ได้ตั้งแผนก Digital Office ขึ้นมาเพื่อผลักดันธุรกิจดังกล่าว พร้อมกับเปิดตัว คุณอภิรัตน์ หวานชะเอม ในตำแหน่ง Chief Digital Officer อย่างเป็นทางการ
คุณอภิรัตน์ ในฐานะผู้นำ Digital Office กล่าวว่า Digital Office จะเป็นเครื่องมือที่ช่วยให้ SCG โดยเฉพาะธุรกิจซีเมนต์และผลิตภัณฑ์ก่อสร้าง ปรับโฉมรูปแบบการทำธุรกิจได้อย่างรวดเร็ว พร้อมสร้างคุณค่าในรูปแบบใหม่ๆ ที่ตอบโจทย์ลูกค้าและยุคดิจิทัลที่ธุรกิจทุกแขนงถูก disrupt อย่างต่อเนื่อง ผ่านภารกิจหลัก 3 อย่าง ได้แก่
1.ทำให้ธุรกิจเข้าใจลูกค้าอย่างกว้างขวางและลึกซึ้ง ด้วยช่องทางใหม่ๆ ทั้งการใช้ Data และเทคโนโลยีอื่นๆ เช่น การใช้ Augmented Reality แสดงภาพจำลองการออกแบบห้องจากสถานที่จริง, Virtual Reality แสดงภาพเสมือนจริงก่อนสร้างบ้าน ไปจนถึง Shopping Assistant Robot คอยแนะนำข้อมูลสินค้าภายในร้าน
2.สามารถประยุกต์ใช้โมเดลทางธุรกิจใหม่ๆ ในการขับเคลื่อนธุรกิจดิจิทัล เพื่อสร้างโอกาสทางธุรกิจที่เติบโตแบบก้าวกระโดดได้ เช่นการสร้าง Omni Channel เพื่อสนองความต้องการของลูกค้าได้ทั้งออนไลน์และออฟไลน์
3.ใช้เทคโนโลยีดิจิทัลเป็นเครื่องมือใหม่ที่จะเอื้อให้ทำภารกิจทั้งสองด้านที่กล่าวมาได้ดีกว่า รวดเร็วกว่า และตอบสนองความต้องการของลูกค้าได้มากที่สุด
คุณอภิรัตน์ทิ้งท้ายว่า “จากการทำงานทั้งหมดนี้ของ Digital Office เชื่อว่าจะเป็นส่วนสำคัญที่ลูกค้าและคู่ธุรกิจได้รับนวัตกรรมสินค้า บริการ และโซลูชันใหม่ๆ ที่ตอบโจทย์มากยิ่งขึ้น โดย SCG จะเป็นส่วนหนึ่งที่เข้าไปช่วยดูแลชีวิต มากกว่าเรื่องบ้านหรือการก่อสร้าง ไม่ว่าลูกค้าจะเป็นใครหรืออยู่ในช่วงชีวิตใด ก็ต้องสามารถคุยกับเราได้ทุกๆ เรื่อง และมองว่าเราเป็นผู้มอบโซลูชันที่ครบวงจร เพราะเราต้องการส่งมอบชีวิตที่ดีกว่า หรือ Better Living ให้ทุกฝ่ายที่เกี่ยวข้อง”
คุณอภิรัตน์ หวานชะเอม เคยทำงานในตำแหน่ง Principal Visionary Architect, KASIKORN Labs และ Managing Director, Beacon Interface มีบทบาทดูแลการออกแบบการใช้งานเทคโนโลยีให้กับ KBTG บริษัทเทคโนโลยีในเครือธนาคารกสิกรไทย